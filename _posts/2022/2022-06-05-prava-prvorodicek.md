---
layout: post
category: CLANKY
title: I matky novorozenců mají svá práva
date: 2022-06-05T14:00:00+0200
tags: 
    - Krajske-zastupitelstvo
    - zastupitel
author: Piráti Pardubického kraje
image: articles/2022/rodicka.jpg
---


**Může se stát, že lékař v domnění, že jeho péče je v zájmu pacienta nerespektuje zákon. V případě, že se jedná o dětského pacienta jsou tak rodiče přesvědčování, aby souhlasili s něčím, co by ošetřující lékař neměl požadovat. O nedodržování práv pacienta by mohla vyprávět i Ágnes Němečková, která pracuje pro [Český helsinský výbor](http://www.helcom.cz/cs/o-nas/nas-tym/) a na práva dětí v nemocnicích se specializuje od roku 2017. S jedním případem se totiž setkala v nemocničním zařízení na území Pardubického kraje. Pomoci mamince dítěte se jí podařilo i díky krajské zastupitelce Andree Linhartové, která pomohla najít cestu k vyřešení nepříjemné situace.**

Matka novorozeného dítěte neměla důvěru k lékaři, který se staral v nemocnici o jejího potomka. Nedostávala odpovědi na své otázky, co je s dítětem a chtěla se nechat převézt do jiného lékařského zařízení. Situaci komplikovaly nedávné matčiny zkušenosti, jelikož měla za sebou náročnou cestu z Ukrajiny z rozbombardovaného Charkova. 

> „Ágnes Němečková mě v této věci požádala, zda bych mohla nějak pomoci.
> Byla neděle odpoledne a napadlo mě kontaktovat náměstkyni pro
> zdravotnictví, která se spojila s vedením nemocnice a přispěli tak
> velkou měrou v zajištění převozu k jinému lékaři,“

 popisuje situaci krajská zastupitelka Andrea Linhartová.

Vedení nemocnice i krajská radní pro oblast zdravotnictví se postavili k problému čelem a maminka byla s dítětem převezena do jiného zařízení. V současné situaci jsou v pořádku „doma“.

> „Ženy se po porodu potýkají s návaly emocí. Patří mezi ně i strach o
> novorozeně. Pokud se k tomu přidá pocit nedůvěry z nedostatečných
> informací, nedávný prožitý stres, je taková situace téměř neúnosná.
> Jsem ráda, že se nám podařilo za velké podpory paní radní a členů
> představenstva pomoci jedné velmi nešťastné mamince,“

 říká Andrea Linhartová.

> „Je samozřejmě důležité, aby dítě dostalo náležitou péči a nedošlo k
> ohrožení života. Setkáváme se však opakovaně se situacemi, kdy lékař
> odmítá respektovat zákonem jasně daná pravidla a odebírá rodičům
> kompetence odpovědnosti za jejich dítě. K potvrzení toho, že rodič byl
> plně informován o možných rizicích a postupuje proti preventivním
> doporučení lékaře slouží tzv. negativní revers. Ten má rodič ze zákona
> právo podepsat, pokud chce opustit nemocnici, nebo odmítnout konkrétní
> vyšetření. Lékař je povinen negativní revers vystavit vždy, pokud
> nedojde k ohrožení života dítěte. V opačném případě může na místo
> volat policii a OSPOD a dítě dočasně do soudního rozhodnutí zadržet,
> aby ochránil jeho zdraví,“

 dodává k situaci Ágnes Němečková.

Zastupitelka Pirátské strany několikrát pozvala do Pardubického kraje JUDr. Ondřeje Dostála, který se dlouhodobě věnuje zdravotnímu právu, a to nejen ve vztahu k pacientům. 

> „V této osvětě budu nadále pokračovat. Na základě výše zmíněného
> případu jsem se domluvila i s Ágnes Němečkovou. Chceme uspořádat
> přednášku, kde se bude možné dozvědět, jak řešit složité situace, kdy
> mohou být překročena práva pacientů,“

 informuje o dalších aktivitách pirátská zastupitelka.

Legislativní info: Prg 34, odst. 3 a také Prg 35, zákona 372/2011 [Zákon o zdravotních službách](https://docs.google.com/document/d/1t8BlnGqNaPSgTf7AsLUi3j0Q9JutWLSZHbI3UXO3iRs/edit?fbclid=IwAR3CYD0bXAXL0VeTVWWOJCs5dFE2bdWrTQhgVu7dEHu_KlqRWPOY6QoMoMA).
