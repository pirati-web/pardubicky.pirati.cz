---
layout: post
category: CLANKY
title: Za co Pardubický kraj vydává peníze a může dlouhodobě fungovat na dluh?
date: 2021-12-07T14:00:00+0200
tags: 
    - zastupitel
    - Krajske-zastupitelstvo
    - liba-vevodova
author: Piráti Pardubického kraje
image: articles/2021/danrozpocet.png
---

**Zajímá vás, kolik peněz má kraj ročně k dispozici a jak s nimi hospodaří? Že je to těžko přístupné a složité se v tom vyznat? V příštím týdnu budeme v zastupitelstvu schvalovat rozpočet kraje na další rok, a proto je na místě přiblížit jednotlivé položky rozpočtu srozumitelnou formou a také je okomentovat.**

Příjmy rozpočtu Pardubického kraje na rok 2022 jsou plánovány ve výši **14 210 175 040Kč – 14,2 miliardy korun.** Je to téměř o miliardu více než v roce 2021. 

Velká část příjmů jsou ovšem tzv. transfery – **kraj pouze peníze „ohřeje na svém účtu“ a posílá dál.** V návrhu rozpočtu na rok 2022 činí tyto transfery **9,046 miliard**. Z celkového rozpočtu tak zbývá na chod úřadu, investice, dotace, příspěvky, záštity a další provozní výdaje cca **5,164 miliard** Kč. Zbytek potřebných peněz na financování projektů bude řešen čerpáním úvěru v celkové výši 538 milionů Kč. Celkem tedy 5,701 miliard Kč.

Pojďme se podívat na plánované výdaje a jejich skladbu. Včetně transferů tvoří dominantní část rozpočtu výdaje na školství.

Víme ale, že transfery kraj pouze posílá dál, a tak je zajímavější pohled na výdaje od nich očištěné. Zde se ukazuje, že dominují kapitoly Doprava a Rozvoj. Pojďme se proto podívat, co do těchto kapitol spadá, a na finančně nejnáročnější projekty příštího roku.

V kapitole Doprava se po martyriu s výběrovým řízením na nového dopravce podařilo ušetřit určitou částku, bohužel ale na druhé straně narostly náklady na drážní obslužnost a celková výše výdajů tak zůstává prakticky stejná. **Celkem stojí veřejná doprava 945 milionů Kč ročně** a zbytek kapitoly jde na provoz a investiční akce Správy a údržby silnic Pardubického kraje.

{% asset 'articles/2021/beztransferu.png' magick:resize='751x422^' magick:gravity='north' alt='trendy'%}

V rámci kapitoly Rozvoj jsou hlavními projekty rekonstrukce silnic v rámci Integrovaného regionálního operačního programu (IROP) a zahájení/dostavby centrálních příjmů v krajských nemocnicích. Zároveň je důležité upozornit, že právě na tyto stavby jde většina půjčených peněz na rok 2022.


## Může kraj fungovat stále na dluh?

V tomto roce bude kraj čerpat další peníze ze schváleného úvěrového rámce od Evropské investiční banky (EIB). Na rok 2023 je opět plánováno čerpání dalšího úvěrového rámce až do výše 1 miliardy Kč od EIB. 

Kolik už tedy má kraj napůjčováno a je to stále únosné? 
>“Celkové zadlužení kraje při načerpání úvěru v roce 2023 by se pohybovalo kolem 15,7% včetně transferů. Pro srovnání v roce 2020 činilo zadlužení necelých 7%,” **říká Daniel Lebduška, náš zastupitel a místopředseda Finančního výboru Pardubického kraje.** 

V mezikrajském srovnání to není ani skvělé, ale ani hrozné. Pokud to opět očistíme od transferových peněz, tak bychom se v roce 2023 dostali k 41,7% míře zadlužení vůči plánovaným „neprůtokovým“ příjmům kraje. 

Je to o dost lepší metrika, než vázat míru zadlužení i na peníze, se kterými kraj stejně nemůže disponovat jinak, než je předat dál k finálním institucím – školám a dalším příspěvkovým organizacím. Zde je třeba zmínit, že tuto výši zadlužení krajský rozpočet ještě zvládne - **na splátky dluhu by šlo cca 375 milionů Kć ročně.**

 Měli bychom už ale myslet na určitou brzdu při tomto tempu zadlužování, především s ohledem na rostoucí míry úrokových sazeb.
