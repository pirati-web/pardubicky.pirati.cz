---
layout: post
category: CLANKY
title: Pomáhat lidem v sociálně vyloučených lokalitách musíme cíleně a systematicky. Olga Richterová spolu s Lucií Fukovou navštívily největší vyloučenou lokalitu v Pardubickém kraji
date: 2023-03-13T07:00:00+01:00
tags: 
    - Olga-Richterova
    - Česká-Třebová
author: Piráti Pardubického kraje
image: articles/2023/olga_cover.jpg
important: true
---
*Česká Třebová, 14. března 2023* **– Olga Richterová, místopředsedkyně Poslanecké sněmovny, spolu s Lucií Fukovou, vládní zmocněnkyní pro záležitosti romské menšiny, a se zástupci Ministerstva pro místní rozvoj a organizace věnující se sociálním službám v pondělí navštívili sídliště Borek v České Třebové, které je ohrožené sociálním vyloučením. Mezi problémy, které přítomní řešili, byla školní docházka mladistvých, užívání drog a posílení sociálních služeb na sídlišti Borek. Shodli se také, že budou i nadále spolupracovat a aktivně se zapojí do zlepšení života místních obyvatel.**

  

Sídliště Borek je největší sociáln**ě vyloučenou lokalitou v Pardubickém kraji.** Velkou část problémů se zde snaží řešit organizace Naděje, která v kraji funguje přes 30 let. Součástí pondělní návštěvy proto byla i schůzka s pracovníky Naděje a **se zástupcem Agentury pro sociální začleňování Romanem Matouškem.**

  



> „Jedním z hlavních témat bylo dokončování školní docházky. Řada mladých
> v lokalitě má sice absolvováno devět povinných let, ale nedokončila
> základní vzdělání. Bavili jsme se s paní místostarostkou Válkovou,
> pracovníky Naděje i zástupcem Agentury pro sociální začleňování
> Romanem Matouškem o nutnosti umožnit dokončení základního vzdělání
> spolu s určitou formou vzdělávání středního, a o konkrétních
> receptech, jak takovou nabídku do České Třebové přinést.
> Nejdůležitější je totiž umožnit studium přímo ve městě, dojíždění je
> obrovská bariéra a internát ze zkušenosti místní mladí po dvou až
> třech měsících opouštějí,“

 poznamenala k návštěvě místopředsedkyně Sněmovny **Olga Richterová.**

  

> „Ráda bych tu přímo na místě ocenila dosavadní práci sociálních
> pracovníků organizace Naděje, pedagogických pracovníků, asistentů
> prevence kriminality a zástupců města. Je vidět, jak je důležité
> efektivně plánovat služby na míru dané lokalitě a zapojovat všechny
> dotčené z majority i romské minority. České Třebové přináším nabídku
> spolupráce v oblasti sociálního začleňování a nastavování modelu
> spolupráce místních aktérů, což se netýká jen osob žijících v sociálně
> vyloučené lokalitě Borek. Na řešení palčivých problémů se musíme
> podílet všichni, jen tak můžeme očekávat lepší výsledky ohledně
> vzájemného soužití, pochopení se a celkového zlepšení života lidí,”

 sdělila vládní zmocněnkyně **Lucie Fuková** s tím, že je podle ní vidět, jak je důležité efektivně plánovat služby na míru dané lokalitě a zapojovat všechny dotčené z majority i romské minority.

  

> „Dnešní návštěvu vnímám jako užitečnou, protože jsme společně
> diskutovali konkrétní kroky, které mohou pomoci s řešením dlouhodobých
> problémů na sídlišti Borek. S paní Fukovou jsme se dohodly na
> postupech pro podporu rodičovských kompetencí a aktivit. S panem
> Matouškem jsme řešili možnosti spolupráce s agenturou pro sociální
> začleňování, která nám může pomoci s využíváním dotačních titulů,”

 shrnula přínos návštěvy místostarostka České Třebové **Petra Válková**.

